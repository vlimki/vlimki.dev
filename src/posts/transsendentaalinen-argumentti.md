---
title: "Transsendentaalinen argumentti Jumalan puolesta"
description: 'Osat 1-4'
published: true
post: false
date: '2025-01-30'
slug: 'transsendentaalinen-argumentti'
tags: ['philosophy', 'fi']
---

## Osa 1. Johdanto ongelmaan

Olemme puhuneet moraalista jo jonkin verran tällä kanavalla. Suurin osa ateisteista hyväksyy, että moraali on subjektiivista. Tämä käy järkeen, sillä heillä ei ole minkäänlaista syytä pitää objektiivista moraalia totena -- toisin sanoen, heidän maailmankuvansa ei anna objektiiviselle moraalille minkäänlaista perustelua. Mitä jos laajennamme tätä ajattelutapaa muihin asioihin, joissa objektiivisuutta voidaan pitää tärkeänä? 

Otetaan logiikka esimerkkinä. Logiikka on transsendentaalinen kategoria -- logiika on siis perustavanlaatuinen ja välttämätön edellytys minkäänlaiselle järkiperäisyydelle tai ymmärrettävyydelle. Jokainen meistä hyväksyy vaivatta logiikan olemassaolon ja paikkaansapitävyyden, sillä jokainen tekemämme järkiargumentti nojaa niihin. Eli toisin sanoen, jokainen argumentti olettaa jo jonkinlaisen universaalin (kaikkialla paikkaansapitävän) standardin järkiperäiselle ajattelulle -- ja tätä standardia voimme kutsua logiikaksi. Jokainen argumentti siis vaatii, että totuus ja logiikka ovat samat kaikilla ja kaikkialla -- eihän argumenteilla olisi mitään merkitystä, jos jokainen pystyisi vain keksimään oman logiikkansa, eihän? Lisäksi, logiikan täytyy myös olla muuttumaton, sillä muuten mikään järkiperäinen ajattelu ei olisi luotettavaa. Kuitenkin, edellämainitut väitteet ("logiikka on olemassa, pitää paikkaansa ja on muuttumaton") vaativat jonkinlaisia perusteluja -- mistä ne siis saavat nämä perustelut? Samalla lailla kun ateistilla ei ole syytä pitää objektiivista moraalia totena, onko hänellä myöskään minkäänlaisia perusteluja logiikan paikkaansapitävyydelle? Jos universumi on vain atomien ja energian liikettä, miksi logiikan lakien tulisi pitää paikkaansa? Tässä onkin ateistille ongelma: objektiivisen moraalin pystyy kyllä kieltämään ilman, että koko maailmankuva romahtaa -- mutta logiikkaa ei, sillä järkiperäinen ajattelu ei olisi mahdollista ilman sitä. Mitä nyt?

Puhutaan maailmankuvista, ja siitä, mikä rooli niillä on ongelman ratkaisemisessa. Maailmankuva tarkoittaa perustavanlaatuista käsitystä todellisuuden luonteesta. Se on kokoelma oletuksia ja uskomuksia (aksioomia), joiden avulla yritämme selittää kokemamme asiat. Jokaisella henkilöllä on jonkinlainen maailmankuva, oli hän sitten tutkinut sitä itse tai ei. Maailmankuva pyrkii vastaamaan perustavanlaatuisiin kysymyksiin, kuten "Mitä on todellisuus?" (esim. onko todellisuus pelkkää materiaa?) tai "Onko moraali subjektiivista vai objektiivista?", "Onko Jumalaa olemassa?", jne. Maailmankuvia käsitellään kokonaisuuksina. Niiden täytyy olla sisäisesti johdonmukaisia, ja niiden täytyy kyetä perustelemaan oletukset, joita ne tekevät (esim. logiikan olemassaolo ja totuus, fyysisen maailman olemassaolo, mieli, luotettavat aistit, jne.) Jos esimerkiksi jokin maailmankuva lainaa perustansa toisesta maailmankuvasta ollakseen looginen, se ei ole itsenäisesti pitävä. Esimerkki: jos ateisti yrittää tehdä moraalista (ja loogisesti pitävää) argumenttia, olettaa hän jonkinlaisen objektiivisen standarin moraalia varten. Mutta jos hänen maailmankuvansa ei pysty tarjoamaan perustelua tälle standardille, hän ei ole johdonmukainen oman maailmankuvansa sisällä. Samalla lailla, jos ateisti ei voi tarjota perustelua logiikalle, mutta silti käyttää sitä, eikö hän myös luovu johdonmukaisuudesta?

No, seuraavassa osassa käsitellään sitä tärkeintä kysymystä: *Voiko ateisti oikeasti tarjota perustelun logiikalle, vai onko se vain itsestäänselvä uskomus? Ja jos perusteluja ei löydy, onko hänen ajattelunsa lopulta irrationaalista?*

## Osa 2. Onko ateismilla vastausta?

Nyt kun olemme havainneet ison ongelman, on seuraava kysymys luonnollisesti, että miten ongelma tulisi ratkaista. Ja ongelman sanominen "isoksi" olisi suorastaan vähättelyä -- jos ratkaisua ei löydy, olisi ateistisessa maailmankuvassa kaikki---kirjaimellisesti---järjetöntä. Tieteeseen ei voisi luottaa, ja jos ateisti yrittäisi tehdä mitään järkiargumentteja, olisi hän ristiriidassa oman maailmankuvansa kanssa.

Jos ongelma on näin suuri, niin eivätkö ateistit ja filosofit ole miettineet asiaa aikaisemmin? No todellakin ovat! Voimme ottaa vaikka tunnetun David Humen esimerkiksi. Hän totesi vakavan heikkouden -- eli tunnetun *induktion ongelman*. Miten voimme perustella sen, että luonto toimii samalla tavalla tulevaisuudessa kuin se on toiminut menneisyydessä? Kaikki tieteellinen päättely ja arkielämän kokemukset perustuvat tähän oletukseen, mutta mikään looginen periaate ei takaa sen paikkansapitävyyttä. Hume totesi, että induktion oikeutukselle ei ole rationaalista perustetta -- me vain uskomme luonnon olevan johdonmukainen, mutta emme voi loogisesti perustella sitä. Hume vajosikin lopulta äärimmäiseen skeptisismiin (voimmeko luottaa mihinkään tietoon?), koska hän tajusi ongelman vakavuuden.

*(Mutta tässä kohtaa syntyy kysymys: eivätkö myös teistiset maailmankuvat kärsi tästä ongelmasta? Eivät, ja tähän palataan myöhemmin kolmannessa osassa.)*

### Ateismin yritys vastata kysymykseen
Joudun tiivistämään joitain selityksiä merkkirajan takia.

**1. "Logiikka on aksiooma/Logiikka vain on/Logiikka on itsestäänselvä totuus"** <br />
Tämä on suosituin suhtautumistapa logiikkaan ateistisissa maailmankuvissa. No, tämä ei kuitenkaan vastaa kysymykseen, että miksi logiikka pitäisi paikkaansa. Jos ateisti voi ottaa logiikan aksioomana ilman perustelua, mikä estää teistiä ottamasta "Jumala on olemassa" -väitteen aksioomana ilman perustelua? Tämä tekee ateistin argumentista täysin mielivaltaisen. Se ei oikeuta logiikkaa, vaan yksinkertaisesti oletusarvoisesti hyväksyy sen ilman syytä. Itsestäänselvien totuuksien käyttäminen ilman perusteluja on täysin mielivaltaista, sillä mitä tahansa voidaan väittää itsestäänselvänä totuutena ilman perusteluja.

**2. "Logiikka on seurausta evoluutiosta"** <br />
Evoluutio ei tarjoaisi minkäänlaista perustelua objektiivisuudelle, muuttumattomuudelle tai universaaliuudelle. Lisäksi, evoluutio optimoi selviytymistä varten, ei totuutta. Miten voisimme siis luottaa järkeemme?

**3. "Selvitämme logiikan säännöt havainnoimalla maailmaa"** <br />
Tämä perustelu on kehäpäätelmä -- logiikkaa ei voi todistaa havaintojen kautta, koska jokainen havainto oletusarvoisesti edellyttää logiikan olevan jo totta. Ennen kuin voimme "havaita" mitään, meidän täytyy ensin luottaa logiikkaan havaintojen analysoimiseksi. Lisäksi, induktion ongelma olisi vielä läsnä. Jos induktio jää perustelemattomaksi, se ei voi toimia perusteluna logiikalle.

**4. "Logiikka on vain kokoelma ihmisten sopimia sääntöjä"** <br />
Tämä ei ratkaise ongelmaa, ja sisältää monia virheitä. Jos logiikka on vain sopimus, se ei ensinnäkään olisi muuttumaton, ja toisekseen väite "logiikka on vain ihmisten sopimia sääntöjä" olisi itsessään vain sopimus, eikä sillä täten ole objektiivisia perusteluita. Lisäksi suosioon vetoaminen (väitteen (tässä tapauksessa logiikan) pitäminen totena vain koska suuri osa ihmisistä pitää sitä totena) on argumentointivirhe.

**5. "Logiikka on tosi, sillä voimme tehdä luotettavia johtopäätöksiä todellisuudesta sen avulla"** <br />
Pragmatismia, sillä ei pääse objektiivisiin totuuksiin.

**6. Ateistinen platonismi** <br />
Ei ratkaise ongelmaa: ei vastaa "miksi"-kysymykseen + meillä ei olisi luotettavaa tapaa "tietää" näitä totuuksia + evoluution ongelmat.

## Osa 3. Miten teismi vastaa ongelmaan?

Jos ateismi ei kykene tarjoamaan loogista perustelua logiikalle, niin miten teismi selviää siitä? Tarkastellaan sitä tarkemmin tässä osiossa. Jos pystymme osoittaa, että teismi pystyy vastaamaan ongelmaan, mutta ateismi ei, se teknisesti riittäisi jo kumoamaan kaikki ateistien esittämät väitteet. Siirrymme myös myöhemmin käsittelemään perusteluja tiedon olemassaololle, emme logiikan. Logiikka on vain välttämätön edellytys tiedolle. *Huomioi: tässä osiossa Jumalalla tarkoitetaan geneeristä teististä jumalaa, ei kristinuskon Jumalaa.*

Aloitetaan kysymyksestä: *mikä voisi tarjota perustelun logiikalle?*

Tässä on oivallista alkaa muistelemaan logiikan vaatimia piirteitä. Logiikan täytyy olla:
1. objektiivinen,
2. universaali,
3. muuttumaton.

Jos logiikka todella on objektiivinen, universaali ja muuttumaton, täytyy sen perustan olla myös objektiivinen, universaali ja muuttumaton. Esimerkiksi, et voi perustella jotain objektiivista jollain ei-objektiivisella. Pelkkä aineellinen todellisuus ei täytä mainittuja kriteereitä: se on jatkuvassa muutoksessa, riippuvainen ajasta ja paikasta eikä itsessään sisällä loogisia lakeja.

### Miten Jumala pystyy vastaamaan logiikan kriteereihin?

**1. Objektiivisuus** <br />
Totesimme aiemmin, että logiikka ei voi olla vain ihmismielen tuote. Tämä tarkoittaa, että sen täytyy perustua johonkin, joka on ihmismielestä riippumaton. Teistinen maailmankuva ratkaisee tämän, sillä Jumala ei ole ihmismielen tuote, vaan itsenäisesti olemassa oleva, perimmäinen totuus.

**2. Universaaliuus** <br />
Jos logiikan lait eivät ole sidottuja aikaan tai paikkaan, niiden perustan täytyy olla myös rajaton. Theismissä Jumala on kaikkialla läsnä, eikä Hänen olemuksensa riipu maailmankaikkeudesta. Tästä seuraa, että Hänen ajattelunsa mukaiset loogiset lait ovat myös universaalisti päteviä kaikkialla ja aina.

**3. Muuttumattomuus ja Euthyfronin dilemma** <br />
Euthyfronin dilemmaa käytetään usein kyseenalaistamaan Jumalaa objektiivisen moraalin perustana:
*Päättävätkö jumalat, mikä on hyvää, koska se on hyvää, vai onko se hyvää siksi että jumalat päättävät niin?* Eli joko hyvä on olemassa ilman Jumalaa, tai hyvän käsitys on mielivaltainen. Eikö samaa dilemmaa voisi käyttää, korvaamalla sanan "hyvä" sanalla "logiikka".

Kuitenkin, dilemma on väärä vastakkainasettelu. Logiikan lait eivät ole erillinen "kokoelma sääntöjä", vaan ne ovat suora heijastus Jumalan järjellisestä olemuksesta. Tämä tarkoittaa, että Jumala ei "päätä" logiikan lakeja, vaan ne ovat Hänen olemuksensa mukaisia - sama koskee objektiivista moraalia. Jumalan olemus on muuttumaton, joten logiikka tai moraali (tai luonnon toimintaperiaatteet; induktion ongelma) eivät ole mielivaltaisia.

### Transsendentaalinen argumentti
Tästä pääsemmekin ydinaiheeseen, eli transsendentaaliseen argumenttiin (TAG). TAG on muodollisesti yksinkertainen:

1. Jumala on välttämätön edellytys logiikalle.
2. Logiikka on olemassa.
3. Jumala on olemassa. (kohdista 1. ja 2.)

Ensimmäinen premissi vetoaa **vastakohdan mahdottomuuteen**, eli pyrkii osoittamaan, että logiikkaa jää perustelemattomaksi ilman Jumalaa, joten Jumala on pakollinen ehto logiikalle. Tätä sanotaan **disjunktiiviseksi syllogismiksi**.

Disjunktiivinen syllogismi on myös muodollisesti yksinkertainen:
1. $P$ tai $Q$ (ainakin toinen vaihtoehto on tosi)
2. $\neg Q$ (yksi vaihtoehto eliminoidaan)
3. $P$ (toinen on siis tosi)

**"Mutta eikö ensimmäisen premissin osoittaminen vaatisi, että osoitetaan jokainen teoreettinen maailmankuva yksitellen vääräksi?"**
Ei. Maailmankuvien lähtökohdat ovat rajallisia. On olemassa rajallinen määrä tiettyjä perustavanlaatuisia kysymyksiä, joita jokainen maailmankuva seuraa. Voimme osoittaa, että tietyt vastausvaihtoehdot tulevat aina johtamaan ongelmiin logiikan perustelemisessa.

On myös hyvä muistaa, että TAG:ia ei saa sekoittaa "God of the gaps" -argumenttiin, joka on virheellinen. TAG ei väitä Jumalan olevan tosi, koska ateismilla ei **vielä** ole perusteluja, vaan väittää, että **perusteleminen on mahdotonta** ateismissa.

## Osa 4. Miksi ainoastaan kristinusko tarjoaa vastauksen?
Muistiinpanot:
- Autonominen epistemologia vs. teonominen epistemologia, Jumalan ilmestys totuuden lähteenä

## Lähteet
<ul>
    <p><li><a target="_blank" href="https://www.patristicfaith.com/senior-contributors/an-orthodox-theory-of-knowledge-the-epistemological-and-apologetic-methods-of-the-church-fathers/">An Orthodox Theory of Knowledge: The Epistemological and Apologetic Methods of the Church Fathers</a></li></p>
    <p><li><a target="_blank" href="https://fi.wikipedia.org/wiki/Euthyfronin_dilemma">Wikipedia: Euthyfronin dilemma</a></li></p>
</ul>
